Historia intuicyjnego jedzenia
Termin „intuicyjne jedzenie” został użyty po raz pierwszy w 1995 roku jako tytuł książki Evelyn Tribole i Elyse Resch. Jednak koncepcja ma swoje korzenie już we wcześniejszych pomysłach. Do pionierek należy Susie Orbach, która w 1978 roku opublikowała książkę „Fat is a Feminist Issue”, w której poruszyła, między innymi, temat zmiany nastawienia do jedzenia i własnego ciała. Wcześniej Thelma Wayler utworzyła w 1973 roku program kontroli masy ciała o nazwie Green Mountain w Fox Run z siedzibą w Vermont. Program został oparty na poglądzie mówiącym, że diety nie działają, a zmiany stylu życia i higiena osobista są ważniejsze dla zdrowia długoterminowego[3].
Zasady intuicyjnego jedzenia
Naukowcy zidentyfikowali trzy główne i wzajemnie powiązane elementy intuicyjnego odżywiania się:
bezwarunkowe pozwolenie na jedzenie, gdy jest się głodnym i wybór pożywienia, które jest w danej chwili pożądane;
jedzenie w celu zaspokojenia fizycznego głodu, a nie w celu radzenia sobie z wahaniami emocjonalnymi i/lub dystresem;
poleganie na wewnętrznych wskazówkach dotyczących głodu i sytości w celu określenia kiedy i ile należy jeść[2].
Evelyn Tribole i Elyse Resch w swojej książce „Intuitive Eating. A Revolutionary Program That Works“ opisały 10 zasad, które do tej pory stanowią podstawę intuicyjnego jedzenia[4]:
Odrzuć mentalność diety
Wyrzuć książki dietetyczne i artykuły z czasopism, które dają fałszywą nadzieję na szybkie, łatwe i trwałe odchudzanie. Przestań wierzyć, że na pewno istnieje dieta idealna dla ciebie, którą musisz odkryć.
Według autorek korzystanie z porad ekspertów do spraw żywienia prowadzi do utraty orientacji we własnych potrzebach i zaufania do sygnałów cielesnych.
Szanuj swój głód
Dzięki niemu dbasz o swój organizm i dostarczasz mu odpowiednią porcję energii. W przeciwnym razie możesz uruchomić reakcję przejadania się. Gdy dojdziesz do momentu nadmiernego głodu, wszelkie zamiary umiarkowanego, świadomego odżywiania, staną się ulotne i nieistotne. Nauka szacunku dla tego pierwszego sygnału biologicznego przygotowuje grunt pod odbudowę zaufania do siebie i jedzenia.
Zawrzyj pokój ze swoją potrzebą głodu
Daj sobie bezwarunkową zgodę na jedzenie. Jeśli powiesz sobie, że nie możesz lub nie powinieneś spożywać określonego jedzenia, może to prowadzić do intensywnych uczuć deprywacji, które przeradzają się w niekontrolowane pragnienia. Kiedy w końcu „poddasz się” swojemu zakazanemu jedzeniu, będzie ono doświadczane z taką intensywnością, że prawdopodobnie spowoduje przejadanie się i przytłaczające poczucie winy.