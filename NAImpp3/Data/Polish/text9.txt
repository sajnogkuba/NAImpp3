Motorówki pościgowe Straży Granicznej typu S-12 Szkwał (kod NATO – Szkwal) - typ motorówek patrolowych zaprojektowanych przez Gdańskie Biuro Projektowo-Technologiczne Morskich Stoczni Remontowych PROREM na zamówienie Wojsk Ochrony Pogranicza pod numerem 3564/14708. Budowę prototypu powierzono Stoczni „Wisła” w Gdańsku. Gotową jednostkę wcielono do WOP w 1983 r., gdzie poddano ją długim i intensywnym testom. Z planowanych 24 jednostek zbudowano jedynie 14 sztuk różniących się drobnymi szczegółami od jednostki prototypowej, które korzystnie wpłynęły na jej wygląd. Początkowo nosiły oznaczenia WOP-K-171 do 185, następnie WOP-K-101 do 115[1]. W 1991 r. po rozformowaniu WOP wszystkie jednostki trafiły do nowej Straży Granicznej RP.
Motorówki S-12 nie były przeznaczone do długich patroli, miały jedynie realizować akcje interwencyjne i pościgowe – stąd tak duża ich prędkość przy tak małych wymiarach. Niestety maksymalną prędkość 43 węzłów mogły rozwinąć w ślizgu tylko przy stanie morza do 3 w skali Beauforta. Przy pływaniu wypornościowym maksymalna prędkość to 10 węzłów[1].
Do napędu jednostek zastosowano dwa silniki wysokoprężne, czterosuwowe, doładowane (2x12 cylindrów w układzie V) M 50 F8 o mocy nominalnej 735 kW (1000 KM) przy 1700 obr./min i mocy maksymalnej 883 kW (1200 KM) przy 1850 obr./min każdy. Napędzają one poprzez przekładnie Renk AUS-28 i linie wałów 2 stałe 3-łopatowe śruby. Rozruch silnika sprężonym powietrzem 7,5-10 MPa. Zespół prądotwórczy typu ZP-37,5 produkcji Puckich Zakładów Mechanicznych.
W Straży Granicznej nosiły oznaczenia od SG-101 do 115[2]. Ze względu na małą dzielność morską, bardzo duże zużycie paliwa przy dużych prędkościach oraz brak możliwości zabierania na pokład rozbitków czy ewentualnych przestępców jednostki te zostały odstawione do rezerwy.
5 sierpnia 1996 roku dziewięć z nich zostało przekazanych Policji Granicznej Republiki Litewskiej, a jedna (SG-104) w listopadzie została przekazana do Centralnego Ośrodka Szkolenia Straży Granicznej w Koszalinie. Pozostałe pięć zostało w 1997 roku sprzedane w ręce prywatne[2].