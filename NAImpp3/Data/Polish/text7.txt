W czerwcu 2007 roku, w wieku 13 lat, wystartowała w jednych z pierwszych zawodów na międzynarodowej arenie[2]. Były to zawody pod nazwą Tri-rigger Championships 2007, w których rywalizowali tylko lekkoatleci z Nauru i Kiribati. Detenamo wystartowała w czterech konkurencjach, w każdej zdobywając medale. W biegu na 800 metrów zwyciężyła z czasem 2:47,8, który był tylko nieznacznie gorszy od rekordu kraju Damaris Porte. W biegu na 400 metrów zdobyła srebrny medal, osiągając czas 1:09,5. Zwyciężyła też w dwóch żeńskich sztafetach[3].
Uczestniczyła w mistrzostwach świata juniorów młodszych w lekkoatletyce, które odbyły się w Tyrolu Południowym w 2009 r. Wystartowała na dystansie 100 m; uzyskawszy czas 13,32 s, zajęła ostatnie, ósme miejsce w biegu eliminacyjnym. Do zwyciężczyni – Jordan Clark – straciła ponad 1,5 s (11,74 s). Uzyskany wynik nie pozwolił jej na awans do dalszej rywalizacji[4].
Rok później wystartowała w mistrzostwach świata juniorów w lekkoatletyce w Moncton w Kanadzie. Wystartowała w biegu na 100 m. W zawodach, które odbyły się w dniu 20 lipca, Detenamo uzyskała czas 12,75 s, co dało jej ostatnie, szóste miejsce w biegu eliminacyjnym i tym samym nie pozwoliło jej to na dalszą rywalizację[5].
W 2010 r. wystartowała także w igrzyskach olimpijskich młodzieży w Singapurze. W dniu 18 sierpnia wzięła udział w biegu eliminacyjnym na 100 m, gdzie zajęła czwarte miejsce, z czasem 13,04[6]. Ten wynik pozwolił jej tylko na występ w Finale C, gdzie nie wystartowała[7].
W następnym roku (2011) wystartowała na dystansie 100 m w mistrzostwach świata w lekkoatletyce w Daegu. W dniu 27 sierpnia w preeliminacjach pokonała tę odległość w czasie 12,63 s, czym ustanowiła nowy rekord życiowy (zajęła trzecie miejsce w swoim biegu). Pozwoliło jej to na awans do eliminacji, w których uzyskała czas 12,51 s, poprawiając po raz drugi swój rekord życiowy na tych mistrzostwach. Mimo tego nie awansowała do dalszej fazy zawodów[8].