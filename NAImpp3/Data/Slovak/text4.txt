Prvá väčšia vlna osadníkov prišla do Colorada v roku 1859, kedy tu vypukla zlatá horúčka. Osadníci sa usadili v okolí dnešného Denveru. Už v roku 1860 malo mesto 60 000 obyvateľov. Po celom území vzniklo množstvo zlatokopeckých miest, ktoré sa veľmi rýchlo rozrastali. To ale netrvalo dlho. Po vyťažení zásob v určitých oblastiach sa mestá rýchlo vyľudnili a populácia sa presunula inde. Z niektorých miest vznikli časom turistické centrá, lyžiarske strediská, centrá hazardu alebo historické mestá. Ale veľa miest sa už nikdy nezotavilo a zostalo navždy opustených. Dnes ich je na území Colorada množstvo a hovorí sa im mestá duchov. Colorado je tiež preslávené zločinom. V 19. storočí tu vyčíňalo veľa lúpežníckych bánd a krajina bola známa svojou anarchiou. 28. februára 1861 bolo Colorado pripojené k USA ako pridružené teritórium. Ale federálna vláda tu prakticky nemala vplyv. Tento stav sa začal pomaly meniť po menovaní Colorada štátom USA v roku 1876
Geografia

Hora Longs Peak, 4 345 m n. m.
Severnú hranicu Colorada tvorí Wyoming, na západe susedí s Utahom, na juhu so štátom Nové Mexiko a na juhozápade zdieľa spoločný štvorbod s Arizonou. Kúskom územia na juhovýchode susedí s Oklahomou, východnú hranicu zdieľa s Kansasom a severovýchodnú s Nebraskou.
Východ štátu je tvorený veľkými prériami, ktoré sa v polovici štátu menia v mohutné Skalnaté vrchy.
Dažďové zrážky vo východnom Colorade sú veľmi malé a ročný úhrn je okolo 15 mm zrážok. To z východného Colorada robí veľmi suchú krajinu.
V strednom Colorade sa nachádzajú mohutné hory, ktoré sú zalesnené smrekmi. Rovnako sa tu nachádza i pozoruhodný vrchol Longs Peak. V roku 2002 tu vypukol mohutný požiar, ktorý túto oblasť významne odlesnil. Obnova pôvodného stavu potrvá desiatky rokov a nie je vôbec isté, či sa podarí dosiahnuť pôvodný stav lesov.
Vnútri Skalnatých vrchov sa nachádza niekoľko národných parkov.
Západ Colorada tvoria aj Skalnaté vrchy a celá oblasť je zalesnená smrekmi a osikami. Skalnaté hory sú zasnežené len v zime, ale je tu niekoľko menších ľadovcov. Zrážkový úhrn je 80 mm za rok.