Ginger Rogersová (nepřechýleně Ginger Rogers, rodným jménem Virginia Katherine McMathová; 16. července 1911, Independence – 25. dubna 1995, Rancho Mirage) byla americká herečka, tanečnice a zpěvačka. Během své dlouhé kariéry vystupovala v 73 filmech,[1] z nichž nejznámější jsou její romantické muzikály s mnoha tanečními čísly z 30. let, ve kterých nejčastěji hrála a tančila se svým filmovým partnerem Fredem Astairem. Za hlavní roli v dramatu Slečna Kitty (1940) získala svého jediného Oscara a po většinu 20. století se věnovala také hraní v divadle, rádiu a později i v televizi.

Mládí a kariéra

Ginger Rogersová v roce 1943
Dětství a mládí
Virginia Katherine McMathová se narodila 16. července 1911[2] ve městě Independence ve státě Missouri[3][4] jako dcera reportérky, scenáristky a producentky Lely E. McMathové (rodným jménem Owensová[5]) a elektrotechnika Williama Eddinse McMatha.[3][4][6] Její rodina byla skotského, a velšského původu.[7][8] Její otec opustil rodinu krátce po narození Virginie a po několika neúspěšných pokusech se s ní znovu sejít, Virginii dokonce dvakrát unesl.[9][10][11][12] Její matka se s ním hned poté rozvedla a malá Virginia se už se svým biologickým otcem nikdy nesetkala.[13]

Její matka na ni často neměla dostatek času a již v pěti letech ji například nechala u jejích prarodičů v Kansas City,[14][15] zatímco ona odcestovala do Hollywoodu a pokusila se prosadit svou esej jako námět na film.[14] Nakonec se jí podařilo uspět a na pět měsíců získala práci jako scenáristka u filmového studia Fox Film Corporation (nyní 20th Century Fox).[16] O čtyři roky později se nakonec znovu provdala, za Johna L. Rogerse,[17][15] po kterém si Virginia ponechala příjmení a vystupovala s ním po celou svou kariéru až do konce života. Její umělecké jméno Ginger údajně vymyslel jako přezdívku jeden z jejích bratranců, který nedokázal vyslovit jméno Virginia.[15][18][12] Ginger studovala na střední škole Fort Worth's Central High School ve Fort Worthu a původně toužila stát se učitelkou.[19] Zájem její matky o Hollywood a divadlo (působila také jako divadelní kritička[20]) ji však velmi ovlivnil a nakonec se rozhodla vydat se stejným směrem.

Začátek kariéry

Ginger Rogersová (vpravo) s Irenne Dunneovou a Fredem Astairem ve filmu Roberta (1935)

Ginger Rogersová v muzikálu Svět valčíků (1936)
K showbyznysu ji však přivedla náhoda již v roce 1925, kdy do Fort Worthu přijel kočovný estrádní soubor komika a tanečníka Eddieho Foyeho.[21][22] Soubor uspořádal taneční soutěž v charlestonu a 14letá Ginger se rozhodla zkusit štěstí. Soutěž nakonec vyhrála,[23][1] přidala se k souboru a po další tři roky s ním vystupovala (jedno z divadel z řetězce Orpheum Circuit, kde vystupovala po ní bylo později pojmenováno jako Craterian Ginger Rogers Theater[24]).[3][25][22][26] Již v 17 letech se Ginger také provdala za zpěváka, tanečníka a komika Jacka Culpeppera[27] a na krátkou dobu spolu utvořili taneční pár známý jako „Ginger and Pepper“.[1][28] Její manželství však netrvalo dlouho a brzy po rozvodu se se svou matkou vydala do New Yorku, kde získala práci v rádiu. Zde se také vrátila na divadelní prkna a na Vánoce roku 1929 debutovala v broadwayském muzikálu Top Speed.[29][30] Její první broadwayské číslo mělo úspěch a do dvou týdnů jí byla nabídnuta role v dalším muzikálu Girl Crazy od bratrů George a Iry Gershwinů.[31][32][33][34] Během příprav a nacvičování choreografie se také poprvé setkala s hercem a tanečníkem Fredem Astairem.[32][35][36][37][38]

V roce 1929 poprvé pronikla i do filmů a v témže roce se objevila rovnou ve třech krátkometrážních filmech: Night in the Dormitory, Den of a Man of Affairs a Campus Sweethearts a o rok později podepsala sedmiletou smlouvu s filmovým studiem Paramount Pictures.[39] U studia však zůstala pouze jedem rok, během kterého natočila pět filmů (všechny pod produkční společností Astoria Studios) a po dramatu Honor Among Lovers s Claudete Colbertovou a Fredricem Marchem studio opustila.[40] Ve filmování nadále pokračovala u několika různých studií, včetně RKO Pictures i Warner Bros.

Další velký zlom v její kariéře nastal v roce 1932, kdy byla společností United States Western Association of Motion Picture Advertisers jmenována jednou z patnácti tzv. WAMPAS Baby Stars, mladých a nadaných hereček, které pravděpodobně čeká hvězdná kariéra.[41][42] Další pozornost jí následně zajistila role v romantickém muzikálu 42. ulice (1933) u studia Warner Bros.[43][3] a po pár filmech v produkci studia RKO Pictures se zde usadila a získala smlouvu.[44][45] Jejím prvním snímkem pod smlouvou u RKO se stal (stále pre-kodexový) muzikál Letíme do Ria, kde si zahrála po boku stoupající hvězdy Dolores del Río a Geneho Raymonda.[46][47] Letíme do Ria se stal také prvním muzikálem kde se Ginger objevila jako taneční partnerka Freda Astaira[48][49][50] a až do konce 30. let se z nich stal nejvýznamnější muzikálový taneční pár studia RKO.[51]