Boh je termín, ktorý často označuje najvyššiu bytosť; podľa veriacich ľudí je vládcom alebo stvoriteľom sveta alebo je svetu imanentný. Koncepcia jediného Boha vzišla z Judaizmu a následne ju prevzalo Kresťanstvo aj Islam. Charakteristický sa stáva jeho význam monoteizmus (preto sa slovo Boh píše s veľkým písmenom), aj keď niektoré formy monoteizmu sa nedajú vždy presne odlíšiť od niektorých foriem staršieho polyteizmu.

V polyteistickom ponímaní je boh nadprirodzená bytosť, obvykle nesmrteľná. Ak v náboženstve existuje viac druhov nadprirodzených bytostí, potom slovom boh označujeme tie (tú), ktoré sú hierarchicky najvyššie.

Existuje niekoľko rôznych definícií. Boh v niektorých náboženstvách nemusí byť bytosťou, ako uvádza predchádzajúca definícia, a môže byť vykladaný ako najvyššia pravda, nekonečno, prírodný duch atď. Niektoré koncepcie Boha môžu obsahovať antropomorfické atribúty, kým v niektorých je nemožné alebo rúhavé predstavovať si Boha v akejkoľvek fyzickej podobe.

Oslovenie Boha
Slovo Boh sa všeobecne používa na pomenovanie božstva monoteistických náboženstiev. V rôznych náboženských tradíciách sa používajú pre monoteistického Boha rozličné mená:

v islame sa všeobecne používa slovo Alláh (v arabskom jazyku ide o tzv. preurčité podstatné meno t. j. také pri ktorom v podstate nemá zmysel hovoriť či je vlastné alebo všeobecné lebo taký objekt je len jeden. Rigidne správny tvar nominatívu je Alláhu). Podľa tradície islamu existuje 99 oslovení Boha, ktoré Boh zjavil človeku. Tieto mená sú založené na adjektívach ako Najmilosrdnejší, Odpušťajúci, Večný a podobne,
v judaizme sa používajú mená Adonai, Elohim, El Elion, alebo nevyslovované Jahve z hebrejského "יהוה" JHVH – tetragramatón.
Svedkovia Jehovovi používajú meno Jehova.
v katolíckej, evanjelickej a pravoslávnej kresťanskej liturgii sa používa názov Svätá Trojica, ktorý znamená Otca, Syna a Ducha Svätého,
väčšina hinduistov vzýva zosobnenú podobu boha menom Saguna Brahman alebo hindskú božiu trojicu (Trimurti), zloženú z božstiev Brahma – Stvoriteľ, Višnu – Udržovateľ a Šiva – Ničiteľ. A všetci sú Krišna – Všepríťažlivý.
Sikhovia vzývajú Boha menom Waheguru, Satnam alebo On-dar.
Rastafariáni používajú v ich presvedčení pomenovanie Jah.
Budha nie je bohom, budhizmus mnohí nepovažujú za náboženstvo, ale nedá sa chápať len ako filozofia či psychológia.[1] V budhizme sa väčšinou nemodlí k nikomu, pracuje sa s mysľou a skutočnosťou.
Judaistická koncepcia Boha
Judaistická predstava o Bohu je, že je to jedna jediná osoba. Trinásť dogmatických článkov židovskej viery podľa Maimonida sa nachádza v židovských modlitebných knihách (siduroch) pod názvom Ani ma'amin – Verím – podľa úvodnej formuly každého z nich (Ani ma'amin be-emuna šlema: Verím dokonalou vierou…). Podľa nich:

Boh je stvoriteľ a riadi všetko stvorenie.
Boh je jediný; jeho bytie nie je ohraničené časom.
Boh je netelesný.
Boh je prvý a posledný.
Modliť sa možno jedine k Bohu.
Boh sa zjavuje ľuďom, slová prorokov sú pravdivé.
Boh pozná myšlienky a skutky všetkých ľudí.
Boh je nanajvýš spravodlivý – odmeňuje tých, ktorí dodržiavajú jeho prikázania a trestá tých, ktorí ich prestupujú.
Raz sa nepochybne uskutoční príchod Mesiáša.
Mŕtvi budú vzkriesení.
Kresťanská koncepcia Boha
Boh (Hospodin, Pán) je Láska, absolútna, duchovná, najdokonalejšia, vnútorne bohatá a pritom dokonale jednoduchá osobná bytosť nachádzajúca sa mimo priestoru a mimo času, stvoriteľ sveta a spasiteľ človeka. Boh je večný, žije v neustálej prítomnosti. Je všadeprítomný, ale nie na spôsob akéhosi „fluida“, ktoré všetkým preniká, ale tak, že je celý na každom mieste, bez toho, že by bol na nejaké miesto viazaný. Všetkým preniká poznaním a mocou. V Bohu sa spájajú v jednote vlastnosti, ktoré nedokážu ľudia spojiť, napríklad spravodlivosť a milosrdenstvo. Boh je svätý, mravne dokonalý, všetko presahujúci. Boh je prameňom, Stvoriteľom všetkého. U Boha sú všetky jeho vlastnosti aj jeho podstatou. Preto nehovoríme, že Boh je láskavý, ale Boh je láska a pod.


Oltár
Boh má jednu podstatu. Kresťania chápu Boha ako tri osoby – Otec, Syn a Duch Svätý. Tieto osoby sú si navzájom rovné, stále je to ten istý Boh, líšia sa len tzv. protikladom vzťahov. Boh je všemohúci Stvoriteľ, ktorý svojou vôľou stvoril svet z ničoho. Všetko okrem Boha je teda stvorené. Najvyššou cnosťou a jadrom kresťanskej zbožnosti je preto pokora pred božským Stvoriteľom. Najzavrhnutiahodnejšou neresťou a súhrnom všetkých ostatných nerestí je trúfalosť, s ktorou sa človek považuje za rovného Bohu a chce sa postaviť na jeho miesto.

Boh je milostivý a spásny. Človek bol stvorený na Boží obraz ako nesmrteľný s nesmrteľnou dušou. Odmietol však Boha, porušil jeho príkaz v raji, neodolal pokušeniu "hada" - diabla a preto bol potrestaný - vyhnaný z raja, stratil nesmrteľnosť tela a jeho vôľa sa stála náchylnou k zlému. Môže síce vlastnými silami bojovať proti zlu, ale nie byť z neho vyslobodený, spasený. Spásu možno dosiahnuť len božou milosťou v zjednotení s božím Synom, ktorý sa stal človekom. Boh teda nie je nedosiahnuteľný. Nikoho neodmieta. Človek sa má celej svojej hriešnej prirodzenosti vzdať a prekonať ju. Celý prirodzený človek je smrteľný a skazený, dokiaľ nie je obnovený znovuzrodením v Kristovi. Ak k tomu však došlo, je to tiež celý človek, ktorý premenený vstáva z mŕtvych. Táto idea znovuzrodenia človeka v Kristovi bola označená ako centrálna dogma celého kresťanstva.